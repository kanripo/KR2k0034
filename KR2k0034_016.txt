# -*- mode: mandoku-view; -*-
#+TITLE: 吳興備志
#+DATE: 2015-08-24 22:40:11.015255
#+PROPERTY: ID KR2k0034
#+PROPERTY: BASEEDITION WYG    
#+PROPERTY: JUAN 卷十六
<pb:KR2k0034_WYG_016-1a>¶
欽定四庫全書¶
　吳興備志卷十六　　　明　董斯張　撰¶
　　田賦徵第十二¶
唐嵗貢御服折造布二百二十端紫笋茶一萬串供上¶
食厨糙糯米一千三百八十三石三斗三升黄糙米一¶
百九十八石木𤓰糝四坩木𤓰煎三坩单黄杬子一千¶
三百五十顆重黄杬子一千三百顆(談/志)¶
　按新唐志湖州土貢御服烏眼綾折皂布綿紬布紵¶
<pb:KR2k0034_WYG_016-1b>¶
　糯米黄榿紫笋茶木𤓰杬子乳柑蜜金沙泉統記云¶
　龍徳三年貢布三十端供御服折造布二百九十疋¶
　大厯六年始進木𤓰糝大厯元年進木𤓰煎单黄杬¶
　子二年進白蜜三石重黄杬子五年進以上州司並¶
　以兩税錢和市充¶
　黄糙米貞元十三年進糙糯米十四年進砂盆十五¶
　年進元和五年减米六十六石本郡未嘗經兵火架¶
　閣典籍具在統記興國中攝本州長史左文質纂有¶
<pb:KR2k0034_WYG_016-2a>¶
　可考據故所載年代數目可以補史之遺缺¶
宋太平興國三年貢乳柑五百顆白編布二十疋紫笋¶
茶一百角金砂泉一缾其缾浪銀打成并鎖鑰重五十¶
六兩大中祥符間貢白編布二十疋乳柑五百箇熈寜¶
中貢白紵二十疋漆器三十事紹興以来貢白紵編布¶
二十疋¶
　竊考唐之嵗貢如烏眼綾綿紬布紵唐初所貢數雖¶
　不詳統記載龍徳三年布三十端可見其不多矣供¶
<pb:KR2k0034_WYG_016-2b>¶
　御服折造布與木𤓰杬子茶蜜代宗大厯元年至六¶
　年始進惟是以兩稅錢和市供故不甚病民糯米黄¶
　糙與沙盆徳宗貞元十三年至十五年始進至元和¶
　中米已三損其一乳柑不載所進之年紫笋茶大厯¶
　五年始於顧渚置貢茶院院側有碧泉湧沙粲如金¶
　星則金沙泉亦大厯後所進也唐自髙祖太宗以慈¶
　儉保養天下物貢有常未嘗妄取後嗣相承至於肅¶
　宗不聞更易大厯貞元間荐經兵革貴官用事至以¶
<pb:KR2k0034_WYG_016-3a>¶
　口腹之奉責供於逺不憚煩費累増不已亦足見唐¶
　室盛衰之政也入國朝吳越歸版圗于職方郡始修¶
　貢每歳惟貢編布乳柑茶角缾泉如統記所載視唐¶
　數已大歉後又减茶泉故舊圖經惟載柑布二物後¶
　又免進柑故九域志惟載白紵漆器今止貢白編布¶
　而已列聖相承以節約為家法先王所謂物土之宜¶
　而致其利者代益以損可為萬世法(以上並/談志)¶
熈寜十年以前天下諸州商税嵗額浙西路杭十三務¶
<pb:KR2k0034_WYG_016-3b>¶
十萬貫以上湖十務秀七務俱五萬貫以下酒課嵗額¶
杭十務三十萬貫以上湖六務秀十七務俱十萬貫以¶
上(文獻/通考)¶
　張按浙西三郡湖最險僻十苕水不抗一錢唐即秀¶
　之殷贍濃華何翅天上而宋世稅額視杭且半實與¶
　秀衡湖民生此時寜無萇楚之嘆聖世曠然一蠲之¶
　何幸也¶
紹興間三丁共納絹一疋為錢七貫省每丁計納兩貫¶
<pb:KR2k0034_WYG_016-4a>¶
三百以上細民重困多有轉徙三十二年轉運司行下¶
給甲帖付人户自排丁名以是絶隱漏之弊數多増剰¶
知州事陳之茂陳請乞以所増剰丁各抵元數從之自¶
是五丁共絹一疋每丁僅納一貫三百文减㡬及半民¶
得小蘇然視他郡猶重也乾道八年知烏程縣事余端¶
禮力請於朝丞相曽懐將相府别項錢抵納又减作七¶
丁共捐納一疋今每丁納一貫省又折納官會率為錢¶
五百是二公之徳鄉人不可忘也(談/志)¶
<pb:KR2k0034_WYG_016-4b>¶
景定四年賈似道以國計困於造楮富民困於和糴思¶
有以變法而未得其説知臨安府劉良貴獻買公田之¶
䇿春二月買公田于浙西臨安通判陳言往湖秀催督¶
謝奕燾趙與訔王唐珪馬元演買田湖州浙西六郡買¶
田三百五十餘萬畆初買田時務欲數多不計田之美¶
惡及收入之際田畆或少或瘠佃人或貧或頑凡有所¶
負及不足之數悉取償于田主於是六郡人莫不破家¶
者矣(通鑑/續編)¶
<pb:KR2k0034_WYG_016-5a>¶
　張按癸辛襍志知郡謝奕燾寓公趙與訔撫幹王唐¶
　珪臨察判馬元演五月復立分司以董楷司安吉公¶
　田與訔即孟頫之父也¶
元延祐元年秋詔江南民自實田先是張驢言浙江江¶
西田多敗蔽請經理即命驢往限民四十日以所有田¶
自實於官期限猝廹富民黠吏並縁為奸民不聊生樞¶
宻副使吳元珪入見言江南平㡬四十年户有定籍田¶
有定畆今經理者務増多為能元元困苦&KR0178;變生不測¶
<pb:KR2k0034_WYG_016-5b>¶
非國之福命遵舊制免江西浙江自實田租張驢在浙¶
江復以括田迫民有死者御史臺累言其害故有是詔¶
(函/史)¶
洪武七年甲寅五月上以蘇松嘉湖四府租税太重特¶
令户部計其數如畆數税七斗五升者除其半以甦民¶
力(松江/新志)¶
洪武十七年甲子七月命蘇松嘉湖四府以黄金代輸¶
今年田租(上/)¶
<pb:KR2k0034_WYG_016-6a>¶
建文二年三月翰林院侍書史仲彬疏曰國家有惟正¶
之供賦役不均非所以為治江浙本賦重而蘇松嘉湖¶
又以籍入沈萬三史有為黄旭紀定準租起税此以懲¶
一時之頑豈得據為定則乞悉减免以蘇民困竊照各¶
處起科畆不過斗即使江南地饒亦何得倍之奈有重¶
至石餘者臣往年面奏先帝賦斂太重䝉㫖加勞特以¶
臣本蘇人而史有為又臣之族屬也恐坐以私未敢盡¶
言幸逢皇上明聖事每從寛敢竭愚忠伏聽採擇疏上¶
<pb:KR2k0034_WYG_016-6b>¶
報可(致身/録)¶
正統元年三月令浙江嘉湖直𨽻蘇松等府官田起科¶
每畆秋糧四斗一升以上至一石者减作二斗七升二¶
斗七升以上至四斗者减作二斗一升一斗至二斗者¶
减作一斗從巡撫周忱之言也(資治/通鑑)¶
國朝湖州嵗貢南京殭蠶一十五斤乾葛五十斤桑白¶
皮二十斤牛膽南星二斤烏梅三十斤蔓荆子三斤草¶
决明五斤禮部殭蠶一百三十五斤烏梅三百七十斤¶
<pb:KR2k0034_WYG_016-7a>¶
乾葛五百五十斤桑白皮二百八十斤牛膽南星一十¶
八斤蔓荆子二十七斤草决明四十五斤枳實三百八¶
十斤(浙江/通志)¶
　¶
　¶
　¶
　¶
　¶
<pb:KR2k0034_WYG_016-7b>¶
　¶
　¶
　¶
　¶
　¶
　¶
　¶
　吳興備志卷十六¶
